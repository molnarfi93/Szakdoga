A genetikus algoritmus megírásához a Guido van Rossum, holland programozó által alkotott 
Python multiparadigmás (vagyis a procedurális, objektumorientált, funkcionális programozást 
egyaránt támogató) programnyelv 3.8.2-es verzióját használtam. Jellemzői még a
platformfüggetlenség (mindegyik széles körben elterjedt operációs rendszeren használható) és
az interpreteres feldolgozás (a futtatás közvetlenül a forráskódból történik). Pythonra
épülő ismertebb alkalmazások a Plone tartalomkezelő rendszer, a Blender animációs modellező
és a Torrent fájlmegosztó. Python nyelvben a tömbök alapértelmezetten dinamikusak, vagyis
listák, ráadásul különböző típusúak is lehetnek az elemei, így kényelmes volt az adatkezelés. 
Ezenkívül a szótár típusú változó is rendelkezésre áll ebben a nyelvben, melyet szintén
használtam. Ez az adattípus abban különbözik a tömbtől, hogy az elemei rendelkeznek azonosító
névvel vagy kóddal, ennek megadásával lehet rájuk hivatkozni, nem tömbindexszel. A 
szemétgyűjtés automatikusan történik, nincsen szükség memóriafelszabadításra és 
memóriafoglalásra az algoritmus során kiszelektálódó, illetve létrejövő egyedek kapcsán.

A két- és háromtényezős eseteket a MATLAB nyelvben programoztam le, mégpedig a 9.6.0-ás 
verziót használva. Ezt a programnyelvet az Új-Mexikói Egyetem programozója, Cleve Moler 
fejlesztette ki és elsősorban az alkalmazott matematikában (lineáris algebra, numerikus 
analízis) használatos, mert ahogyan a neve (MATrix LABoratory) is mutatja, a kényelmes 
mátrixkezelés biztosítása volt a cél a létrehozásánál. Kétdimenziós tömbök helyett így 
mátrixokat használhattam az adatok tárolásához és a velük végzett műveletekhez. A másik, hogy
akárcsak a Python esetében, itt is lehetőség van az adatok grafikus megjelenítésére 
automatikus generálással, függvények, akár térbeli alakzatok képében is. Multiparadigmás, de
a Pythonnal ellentétben gyengén típusos, vagyis ha mondjuk kifejezetten objektum-orientált
módon szeretnénk programozni, akkor nem a MATLAB a megfelelő választás. Interfészekkel
rendelkezik más programnyelvekhez, ennek köszönhetően más nyelven írt kódokat importálni
tudunk az adatok ábrázolásának céljából. Compileres (a futtatás nem a forráskódból, hanem a
tárgykódból történik).