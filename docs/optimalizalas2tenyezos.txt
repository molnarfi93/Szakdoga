Mielőtt nekilátnék a nagy műnek, a genetikus algoritmus létrehozásának, még további
információkat kell szerezni a probléma lemodellezésének teljessé tételéhez. Ezt úgy fogom
megtenni, hogy tényezők elhagyásával egyszerűsített problémákat oldok meg hagyományos
optimalizálási módszerek használatával. Először egy kéttényezős problémát hozok létre azzal,
hogy elhagyom a tanárokat és tantárgyakat, így csak az osztályokat kell hozzárendelni
optimálisan a tantermekhez. Így kapunk egy úgynevezett halmazfelbontási feladatot, ami arról
szól hogy az egyik halmaz (osztályok) és másik halmaz (tantermek) elemeihez 1:1
hozzárendelést kell elvégezni, vagyis minden osztályhoz pontosan 1 tanteremnek kell tartoznia
és minden tanteremhez pontosan 1 osztálynak. Mindezt úgy hogy a legoptimálisabb megoldást
kapjuk a kihasználatlanság minimalizálásának szempontjából. A kihasználatlanság az adott
terem kapacitásának és az adott osztály létszámának a különbsége. Feltétel nyilván, hogy egy
osztálynak nem lehet órája olyan teremben, amelynek a kapacitása kisebb az osztály
létszámánál, a másik pedig, hogy egy évfolyam osztályai és az évfolyamon képzett nyelvi/
fakultációs csoportok nem lehetnek benne egyazon megoldásban, vagyis egy adott időablakban.
Mivel ebben az esetben könnyen előfordulhatna, hogy egyes diákoknak két helyen lenne jelenése
egyidőben. Mint látható lesz, ezt úgy oldottam meg, hogy minden egyes nyelvi és fakultációs
csoportot önálló osztályként kezeltem és a különböző évfolyamok nyelvi/fakultációs óráinak
számításba vétele esetén különböző hozzárendeléseket végeztem. Így összesen 7 hozzárendelést
kaptam, egyet arra az esetre, amikor kizárólag "alaposztályok" vannak, mivel mind a négy
évfolyamon vannak nyelvi órák, így összesen négyet a nyelvi órákat is tartalmazó
időablakokra és kettőt a fakultációs órákat is tartalmazó időablakokra, mert faktos órák
csak a 11. és 12. évfolyamon vannak.
